# -*- mode: mandoku-view; -*-
#+TITLE: 古文集成
#+DATE: 2015-08-25 00:34:09.106009
#+PROPERTY: ID KR4h0058
#+PROPERTY: BASEEDITION WYG    
#+PROPERTY: JUAN 卷五十二
<pb:KR4h0058_WYG_052-1a>¶
欽定四庫全書¶
　古文集成巻五十二　　　宋　王霆震　編¶
　　前庚集六¶
　　　銘¶
　　進齋銘(澹庵/)¶
　　　　為王允元作¶
　騏驥一躍　不能十歩　駑馬十駕　騏驥避路¶
　稽天之潦　不能終食　泰山之溜　可以穿石¶
<pb:KR4h0058_WYG_052-1b>¶
　或進或止　功用相百　如何弗思　半途而畫¶
　在易之晉　如日之升　自昭其德　進麗大明¶
　在易之漸　如鴻之翔　惟進以正　可以正邦¶
　明則不惑　正則不謟　學當觀晉　仕當觀漸¶
　吾友允元　超然黙識　觀晉觀漸　兩造其域¶
　人亦有言　進猶有畛　有畛則極　極則有盡¶
　囘也屢空　孰究畔岸　請師子淵　以退為進¶
　　充齋銘(誠齋/)¶
<pb:KR4h0058_WYG_052-2a>¶
人皆玉其廬莫或玉其軀人皆榖其腹莫或榖其德¶
　爾胡弗思　爾則不貲　孰降之衷　孰秉其彛¶
　有降靡竭　有秉靡奪　有覿靡悊　天以人滅¶
　睨柯匪柯　曽是逺而　操存舍亡　曽不反而¶
　推之而充　何垤弗崇　充之而實　何穡弗銍¶
　績之幽幽　織之油油　言製其秋　其衣其裘¶
　萬室燠只　爾弗鞠只　爾弗朂只　東方旭只¶
　　裕齋銘(誠齋/)¶
<pb:KR4h0058_WYG_052-2b>¶
　　　　零陵嚴慶之齋以裕名而屬予銘之予盖德¶
　　　　於狹而心於懼者也將焉取裕抑敢不銘以¶
　　　　與吾友共守之銘曰¶
　肇允民彛　靡悊靡蚩　則外是移　而裏斯隳¶
　孰窶其脂　執嗇其豐　盍其反而　裕哉厥躬¶
　崇崇天如　若日伊煌　富以萬生　光施八荒¶
　仁以覺之　敬以握之　維其學之　是以穫之¶
　迺蓽迺門　則孟顔氏　于經于理　將不姚姒¶
<pb:KR4h0058_WYG_052-3a>¶
　盈而沖諸　伊其冦而　沖而盈諸　豈其授而¶
　匪授匪冦　匪新匪舊　人見我新　我若而人¶
　我其裕矣　我其怙矣　怙心驕驕　其裕日消¶
　瑞乙孫子　孔聖孔神　而好是問　可自用云¶
　齋房靚如　夙圖宵書　弗性其性　有如百聖¶
　　絅齋銘(西山/)¶
　衣錦褧衣　裳錦褧裳　有美于中　而弗自章¶
　云乎昔人　若是其晦　為己之功　無與乎外¶
<pb:KR4h0058_WYG_052-3b>¶
　懍焉戒愓　于隱于微　我欲亡媿　匪蘄人知¶
　充實光輝　其積莫揜　而我之心　惟一韜斂¶
　細人有善　汲汲暴揚　敝緼中悶　文錦外張¶
　孰知聖門　囘愚參魯　樸兮若無　至美森具¶
　中庸之末　凡八引詩　聲臭泯然　繇此其基¶
　淵乎㫖哉　聖學之妙　入德之門　曰惟至要¶
　猗歟王子　日處斯齋　益深益微　古人與偕¶
　　時齋銘(篔窻/)¶
<pb:KR4h0058_WYG_052-4a>¶
　　　　為趙汝(闕/)作¶
　銖根寸莖　中涵天機　或遲而茂　或蚤而萎¶
　方其未苞　千罌莫汲　及其既蕚　萬户莫蟄¶
　寧為故柏　毋為新蕖　委順知化　溶溶太虚¶
　　魯齋銘(撙齋/)¶
　　　　為宗弟曽鼎臣作¶
　維目之初　大明如矇　維耳之末　大聵如聰¶
　窮性源流　與耳目同　參丱而巾　渾沌未鑿¶
<pb:KR4h0058_WYG_052-4b>¶
　液金之鑛　文木之樸　鑪鎚斧斤　遽手俄閣¶
　漢唐諸儒　孰全吾元　强牖厥蔀　愈昭愈昏¶
　家法心傳　有仍雲孫　掲齋曰魯　惟祖時憲¶
　問魯淵源　大樸方寸　况於魯中　而更立論¶
　孝十八章　魯膚㡬重　忠恕一唯　魯骨皆融¶
　勉哉魯齋　余觀汝功¶
　　殖齋銘(山谷/)¶
　以心為田　我耒耜之　慈祥弟友　種而茂之¶
<pb:KR4h0058_WYG_052-5a>¶
　忠信不貪　苖而立之　敦厚敬恭　水而耰之¶
　師友琢磨　耔而耨之　先王遺言　又時雨之¶
　仁義有年　左右取之　相彼寒窶　我則與之¶
　奉以饗帝　神其吐之¶
　　耘齋銘(龍川/)¶
　　　　為剡中任氏兄弟作¶
　人生而静　動則有遷　非物使之　人心則然¶
　耳目鼻口　實動之權　聖踐而聖　賢治而賢¶
<pb:KR4h0058_WYG_052-5b>¶
　槁木不生　死灰不然　甚活者人　鳶魚天淵¶
　敬而無失　奉以周旋　喜怒哀樂　又何惡焉¶
　士之於學　農之於田　朝斯夕斯　舍是奚安¶
　去其害苖　則心之偏　耘之又耘　嘉種易捐¶
　不計其人　惟其不䖍　不䖍不力　悞我豐年¶
　工貴其乆　業貴其專　凡爾君子　相與勉旃¶
　　顔樂亭銘(明道/)¶
　　　　為孔周翰作¶
<pb:KR4h0058_WYG_052-6a>¶
　天之生民　是為物則　非學非師　人覺孰識¶
　聖賢之分　古難其明　有孔之遇　有顔之生¶
　聖以道化　賢以學行　萬世心目　破昏為醒¶
　周爰闕里　惟顔舊止　巷汙以榛　井堙而圯¶
　鄉閭蚩蚩　弗視弗履　有卓其誰　師門之嗣¶
　追古念今　有惻其心　良價善諭　發帑出金¶
　巷治以闢　井渫而深　清泉澤物　佳木成隂¶
　載基載落　亭曰顔樂　昔人有心　予忖予度¶
<pb:KR4h0058_WYG_052-6b>¶
　千載之上　顔惟孔學　百世之下　顔居孔作¶
　盛德彌光　風流日長　道之無疆　古今所常¶
　水不忍廢　地不忍荒　嗚呼正學　其何可忘¶
　　䝉泉銘(撙齋/)¶
　　　　歲在癸巳石湖居士范至能為劉晞韓題其¶
　　　　所遊息之亭曰䝉閱四年廬陵曽丰原居士¶
　　　　意而為銘曰¶
　汶山壓兮　彼迸者泉　汶泉迸兮　彼瀦者淵¶
<pb:KR4h0058_WYG_052-7a>¶
　浩莫自制　漫焉平川　道學淺深　盖源流然¶
　大川三百　孟軻所傳　至荀揚韓　小川三千¶
　孔子則海　衆水聚焉　子亭誰題　筆大於椽¶
　渠機子參　有象皆筌　今也發明　到秋毫顛¶
　婦姑勃磎　不䝉下鞭　行矣收眎　未開闢前¶
　混沌七竅　不䝉不天　天耶䝉耶　如盤走圜¶
　小有礙則　玩余銘䥴¶
　　讀書樓銘(南軒/)¶
<pb:KR4h0058_WYG_052-7b>¶
　洪惟元聖　研㡬極深　出言為經　以逹天心¶
　天心煌煌　聖謨洋洋　有赫其傳　惠我無疆¶
　嗟哉學子　生乎千載　孰謂聖逺　遺經猶在¶
　孰不讀書　而昧厥㫖　章句是鑿　文采是事¶
　矧其所懐　惟以禄利　茫乎四馳　其曷予暨¶
　嗟哉學子　當知讀書　匪有所為　惟求厥初¶
　厥初惟何　爾所固然　因書而發　爾知則全¶
　維誦維歌　維究維復　維以泳游　勿肆勿梏¶
<pb:KR4h0058_WYG_052-8a>¶
　維平乃心　以㑹其理　切于乃躬　以察以體¶
　積功既深　有燁其明　逈然意表　大體斯呈¶
　聖豈予欺　實發予機　俾予自知　以永于為¶
　若火始然　若泉始逹　推之自兹　進孰予遏¶
　若登泰山　益高益崇　維理無形　維經無窮¶
　嗟哉學子　盍敬念兹　以是讀書　則或庶㡬¶
　　藏書閣書厨字號銘(晦庵/)¶
　於穆元聖　繼天測靈　出此謨訓　惠我光明¶
<pb:KR4h0058_WYG_052-8b>¶
　永言寳之　匪金厥籝　含英咀實　百世其承¶
　　傳心閣銘(南軒/)¶
　惟民之生　厥有彛性　情動物遷　以隳厥命¶
　惟聖有作　純乎天心　修道立教　以覺來今¶
　孰謂道逺　始卒具陳　俾爾由學　而聖可成¶
　鄒魯云邈　章句有師　一經皓首　語道則迷¶
　惟子周子　崛起千載　獨探其源　以識其大¶
　立象盡意　闡幽明微　聖學有傳　不曰在兹¶
<pb:KR4h0058_WYG_052-9a>¶
　惟二程子　實嗣其徽　既自得之　又光大之¶
　有渾其全　則無不總　有析其精　則無不中¶
　曰體曰用　著察不遺　曰隱曰顯　莫間其㡬¶
　於皇聖心　如日有融　於赫心傳　來者所宗¶
　有屹斯閣　尤溪之濱　翼翼三子　繪事孔明¶
　儼然其秋　温然其春　掲名傳心　詔示後人¶
　咨爾後人　來拜于前　起敬起慕　永思其傳¶
　于味其言　于考其為　體于爾躬　以㑹其歸¶
<pb:KR4h0058_WYG_052-9b>¶
　爾之體矣　循其至而　爾之至矣　道豈異而¶
　傳心之名　千古不渝　咨爾後人　無替厥初¶
　　明倫堂銘(晦庵/)¶
　天叙有典　匪學弗明　我作此堂　大猷是經¶
　匪忠曷勸　匪孝曷程　咨爾學子　永觀厥成¶
　　西塾銘(誠齋/)¶
　　　　為寗行之作¶
　衛俞之族　有西其塾　維學之麓　維子之淑¶
<pb:KR4h0058_WYG_052-10a>¶
　咨爾子孫　于弟于昆　洗心雪神　明聽話言¶
　我築我廬　爾羣爾居　有易春秋　有詩有書¶
　琴在在牖　書在在手　爾誦爾弦　以復爾有¶
　爾有伊何　伊孝伊忠　伊義伊仁　于玉爾躬¶
　雞既鳴矣　爾夙爾起　日之夕矣　爾膏爾燬¶
　具體維淵　聽視動言　維禮為塗　雄趍聖門¶
　命世維孟　盡心知性　俯蹴百氏　仰承三聖¶
　匪孟匪顔　于跂于攀　瞻彼數仞　譬而登天¶
<pb:KR4h0058_WYG_052-10b>¶
　潛而未徹　如攻堅木　徹而莫禦　如泉赴谷¶
　由心而身　由身而親　由親而君　氣志如神¶
　咨爾孫子　爾聆爾思　非道𢎞人　室是逺而¶
　　省庵銘(誠齋/)¶
　人無鑑銅　當鑑以身　人無鑑身　當鑑以心¶
　一善之萌　鬼神知之　非鬼神之知　吾心已知¶
　一不善之作　海鷗亦覺　非海鷗之覺　吾心已作¶
　知之斯行　吾心吾朋　怍之斯絶　吾心吾鉞¶
<pb:KR4h0058_WYG_052-11a>¶
　孰鉞孰朋　省則勇而　朋亡鉞喪　省則縱而¶
　以省攻昧　維聖作對　以昧翳省　擿植觀井¶
　參省以日　吾省以時　參省以三　吾省千之¶
　維聖無過　維賢寡過　欲寡未能　吾其敢惰¶
　　講座銘(晦庵/)¶
　師道絶塞　以圯其居　今其言言　亦莫我敢都¶
　前聖後師　文不在兹　如或見之　有行其思¶
　立之堂壇　惟以有嚴　厥臨孔昭　式訛爾瞻¶
<pb:KR4h0058_WYG_052-11b>¶
　　葵軒石銘(南軒/)¶
　　　　為張氏作¶
　正爾衣冠　毋惰爾容　謹爾視聽　毋越爾躬¶
　爾之話言　式循爾𠂻　爾之起居　式蹈爾庸¶
　敬爾所動　毋窒其通　貞爾所存　毋失其宗¶
　外之云肅　攸保于中　中之克固　外斯率從¶
　天命可畏　戒懼難終　勒銘于石　用儆爾慵¶
　　虚舟銘(西山/)¶
<pb:KR4h0058_WYG_052-12a>¶
　萬斛之舟　不楫不維　浟浟長川　縱其所之¶
　云誰有船　適與之觸　舟本何心　奚怨奚讟¶
　德人天游　其中休休　我無愛憎　物自春秋¶
　雨露零零　孰知其德　雪霜凝凝　豈曰予刻¶
　伯氏無尤　季平見思　懐哉兩賢　心事可師¶
　紛紛小夫　欲蔽私窒　森然戈矛　動與物敵¶
　涪翁有言　吾誰踈親　子今自名　豈其後人¶
　世塗漫漫　濤激浪洶　往安子行　萬變勿動¶
<pb:KR4h0058_WYG_052-12b>¶
　¶
　¶
　¶
　¶
　¶
　¶
　¶
　古文集成巻五十二¶
